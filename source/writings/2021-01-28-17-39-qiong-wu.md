---
title: 穷乌
tags: 诗抄, 穷乌
---

> 穷乌赋
> 
> 何　逊
> 
> 嗟穷乌之小鸟，意局促而驯扰。
> 声遇物而知哀，翮排空而不矫。
> 望绝侣于霞夕，听翔群于月晓。
> 既灭志于云霄，遂甘心于园沼。
> 时复抢榆决至，触案穷归，
> 若中气而自堕，似惊弦之不飞。
> 同雉埘而共宿，啄雁稗以自肥 。
> 异海鸥之去就，无青鸟之是非 。
> 岂能瑞周德而丹羽，感燕悲而素晖。
> 虽有知于理会，终失悟于心机。